---
title: Fondamenti di informatica - Guida di transizione
---

# Insegnamento dei Corsi A-F

## Indice

* [Panoramica](#overview)
* [L'insegnamento dei nuovi corsi](#newcourses)
* [Storie cicliche (corsi A e B)](#circletime)
* [Lezioni strutturate & sfide (tutti i corsi)](#scaffolding)
* [Attività ponte tra lezioni tradizionali e tecnologiche (tutti i corsi)](#unplugged)
* [Progetti di fine corso (corsi E & F)](#endofcourse)
* [Conclusione](#conclusion)
* [Domande frequenti](#faq)

<a id="overview"></a>

## Panoramica
Il panorama dello studio dell'informatica è cambiato drasticamente dalla creazione dei primi corsi di Fondamenti di informatica. Inizialmente, i corsi 1-4 erano stati progettati come punto di partenza per acquisire le basi, indipendentemente dall'età dello studente che si avvicinava alla disciplina.  Ora che molti più paesi hanno messo in atto corsi di informatica a partire dalla scuola dell'infanzia, gli insegnanti richiedono più contenuti per portare gli studenti fino a agli istituti superiori.

I corsi di Fondamenti di informatica A-F sono la risposta a questa esigenza.  La creazione di un curriculum diviso in gradi scolastici, ci ha permesso di fare un passo indietro e ripensare le modalità in cui abbiamo presentato le varie nozioni.  In questo modo siamo stati anche felici di avere l'opportunità di incorporare i preziosissimi suggerimenti che abbiamo ricevuto dalla comunità degli insegnanti che ci supportano nel nostro progetto. Sviluppati con l'aiuto dei migliori docenti di informatica della scuola primaria, i nuovi corsi A-F di Fondamenti di informatica dovrebbero risultare molto familiari e fruibili per gli insegnanti che hanno dimestichezza con i precedenti corsi 1-4 e questo rinnovamento sarà un vantaggio per gli alunni che apprezzeranno le novità rispetto al passato.

* Corso A - Scuola dell'infanzia
* Corso B - Classe 1ª primaria
* Corso C - Classe 2ª primaria
* Corso D - Classe 3ª primaria
* Corso E - Classe 4ª primaria
* Corso F - Classe 5ª primaria
* Corso rapido prescolare - Scuola dell'infanzia ÷ Classe 1ª primaria
* Corso rapido - Classi 2ª ÷ 5ª primaria

Il principale aggiornamento apportato ai corsi di Fondamenti di informatica è l'adattamento dei contenuti da quattro corsi (1 - 4) a sei corsi (A - F) specificatamente indicati per ogni singolo anno a partire dall'ultimo anno della scuola dell'infanzia, fino alla classe 5ª primaria.  In questo modo, le lezioni risultano maggiormente appropriate alla corrispondente capacità di lettura, di calcolo e del livello di sviluppo cognitivo nel suo complesso.  Da notare l'aggiunta di due corsi "Rapidi": uno per la fascia prescolare e l'altro per gli alunni più grandi.  Questi sono simili al vecchio "corsi rapido".

<a id="newcourses"></a>

## L'insegnamento dei nuovi corsi
Come già detto, i corsi dovrebbero risultare familiari, ma differenti.  Se hai frequentato un corso di formazione professionale di Code.org (negli Stati Uniti), sei già pronto per insegnare i nuovi corsi. Ci sono alcuni cambiamenti, ma la la piattaforma nel suo complesso, il curriculum e la filosofia pedagogica di fondo restano inalterati. Se non hai mai avuto esperienza con i corsi di Core.org, puoi seguire il corso online di Fondamenti di Informatica per insegnanti: https://studio.code.org/s/K5-OnlinePD.

I principali aggiornamenti dei corsi sono i seguenti:

* storie cicliche per gli alunni più piccoli;
* un nuovo approccio per strutturare, applicare e fare pratica dei nuovi concetti;
* attività ponte per ottimizzare la transizione da lezioni tradizionali a lezioni tecnologiche;
* progetti di fine corso per gli alunni più grandi.

Il resto di questa guida presenta queste novità con maggior dettaglio, offrendo suggerimenti e consigli per introdurle nella tua classe.

<a id="circletime"></a>

## Storie cicliche (corsi A e B)
Alcuni concetti sono difficili da insegnare utilizzando solamente spiegazioni ed esercizi, specialmente agli alunni più piccoli.  Ecco perché abbiamo inserito alcune storie cicliche nei corsi per la scuola dell'infanzia e per la 1ª primaria. Queste storie devono essere lette dall'insegnante a tutta la classe, fermandosi durante il racconto per discutere con loro le situazioni critiche come la gestione degli errori, la perseveranza e la frustrazione.  La speranza è che l'introduzione di questi concetti nelle storie narrate aiuti gli alunni a riconoscere poi le stesse situazioni quando compariranno nelle lezioni successive.

Ecco come dovrebbero essere usate le storie cicliche.

### Leggi la storia adatta alla classe
  - Verifica la comprensione del racconto durante la narrazione attraverso domande e commenti nei momenti cruciali della storia.
  - Riesaminate insieme la storia. Cos'hanno capito i tuoi alunni? C'è qualche situazione che gli è rimasta particolarmente impressa?
  - Cerca di fare immedesimare gli alunni nei personaggi della storia.  C'è qualche episodio che hanno vissuto che gli ricorda un personaggio o una situazione della storia?

### Ricorda i contenuti della storia all'inizio dell'attività successiva
  - Vi ricordate le situazioni che abbiamo discusso nella storia?
  - Oggi sapreste riconoscere queste situazioni?
  - Il personaggio della storia come ha gestito questa circostanza? Tu cosa faresti?

### Evidenzia le similitudini tra la storia e le situazioni che gli alunni incontreranno durante un'attività
  - Illustra ad un alunno come la situazione in cui si trova assomiglia alla situazione del racconto.
  - Chiedi all'alunno di pensare ai personaggi e capire cosa farebbero loro.  Questo metodo ha aiutato l'alunno ha capire come andare avanti?

Se non puoi raccontare personalmente la storia a tutta la classe, Code.org ha preparato un video nella specifica lezione, in cui viene raccontata la storia con delle semplici animazioni (sul sito di Programma il Futuro è anche disponibile l'analogo video in lingua italiana). Sebbene questi video non possano offrire la stessa esperienza di una lettura in aula, consentono comunque all'alunno di venire a conoscenza dei concetti e dei personaggi prima di proseguire con il resto del corso.

<a id="scaffolding"></a>

## Lezioni strutturate & sfide (tutti i corsi)
I corsi A-F sono meno strutturati rispetto ai precedenti corsi 1-4.  Ciò significa che sollecitiamo gli alunni a creare programmi completi da zero il più spesso possibile, a meno che non stiano specificamente imparando la procedura di debugging (ricerca e correzione degli errori).  Per questo motivo, la maggior parte delle nostre lezioni segue una sequenza in cui presentiamo un semplice esercizio per iniziare la lezione, quindi procediamo lentamente con un nuovo concetto fino al punto in cui gli alunni hanno avuto la possibilità di comprendere tutta l'idea sottostante.  Successivamente proponiamo una sfida che ha lo scopo di indurre gli alunni a riflettere sul concetto in modo nuovo e più complesso.

Le sfide dei corsi A-F sono rinnovate.  Lo scopo delle sfide è di portare gli alunni ad un livello più elevato in cui debbano esercitarsi con la perseveranza ed il pensiero autonomo.  Le sfide sono intenzionalmente difficili e sono studiate in modo che solo gli alunni che hanno profondamente compreso il concetto siano in grado di risolverle in un tempo ragionevole.  Ciò significa che un buon numero di alunni non riuscirà a risolverle al primo tentativo. Sia all'alunno che all'insegnante è richiesta una particolare attenzione per completarle.

1. Gli alunni dovrebbero provare queste sfide con entusiasmo, poi metterle da parte e proseguire.  Questa pratica induce due benefici molto importanti.
2. Gli alunni acquisiscono una maggiore consapevolezza su quando e perché sfruttare lo specifico concetto che stanno studiando. Gli esercizi successivi alle sfide risulteranno più semplici, pur essendo validi a tutti gli effetti.

Ricorda che gli alunni possono proseguire nelle lezioni e ritornare in qualsiasi momento a provare gli esercizi non completati.  Talvolta può essere particolarmente utile dormirci sopra una notte prima di ritentare la soluzione di un problema ostico.

Dopo aver superato la sfida, gli alunni troveranno ancora alcuni esercizi da eseguire, simili a quelli della prima metà della lezione. Questi esercizi sono stati inseriti intenzionalmente per verificare la comprensione dell'alunno sull'argomento studiato.  Potrebbero sembrare fin troppo facili rispetto alla sfida appena affrontata, ma servono proprio per verificare che sia stato acquisito il livello di competenza richiesto in questa fase.

In alcuni casi, le lezioni terminano con degli esercizi liberi.  Questi esercizi potrebbero non avere risposte "sbagliate" o potrebbero consentire differenti modalità di risoluzione del problema.  Incoraggia gli alunni a dare il meglio di sé e non limitarsi a cliccare semplicemente il pulsante "Termina", anche se possono farlo.

Alcuni consigli finali su questa parte:

* Sprona gli alunni ad essere perseveranti ed usare tutte le competenze a loro disposizione per correggere gli errori che incontrano nei problemi più impegnativi.
* I video spesso aiutano.  Quando gli alunni si bloccano, fagli rivedere il video una seconda, un terza o anche una quarta volta. Se manca il video doppiato in italiano, ripeti tu la spiegazione contenuta nel video.
* Esigi e controlla che gli alunni leggano sempre le istruzioni degli esercizi.  Se sono in difficoltà, fai leggere le istruzioni ad alta voce ai compagni di classe.
* Va bene usare i suggerimenti!  Gli alunni dovrebbero usare tutti i suggerimenti di cui necessitano, ma assicurati che si impegnino a provare ad eseguire completamente l'esercizio prima di richiedere il suggerimento successivo.

<a id="unplugged"></a>

## Attività ponte tra lezioni tradizionali e tecnologiche (tutti i corsi)
Le lezioni tradizionali mettono in evidenza che importanti concetti informatici sono già utilizzati nella vita quotidiana.  Quando gli alunni sono in grado di identificare i concetti fondamentali di ciclo o di istruzione condizionale, possono superare più agevolmente lo scoglio mentale che può presentarsi la prima volta che li incontrano negli esercizi di programmazione.

Le lezioni tradizionali sono così importanti che abbiamo deciso di aggiungere un passo intermedio, realizzando delle attività che collegano le lezioni tradizionali alle loro controparti tecnologiche.  Nei corsi A-F, scoprirai che i piani di lavoro delle lezioni includono degli esempi su come eseguire le attività tradizionali ed anche su come trasferire questi contenuti all'interno delle successive lezioni tecnologiche.  È per questo motivo che le abbiamo chiamate "attività ponte".

La maggior parte delle attività ponte possono essere realizzate eseguendo l'esercizio tradizionale con dei blocchi di istruzioni Blockly riprodotti su carta, oppure risolvendo un esercizio online con dei riferimenti alla relativa lezione tradizionale.  In alcuni casi è può esserci una relazione diversa, ma gli esempi hanno lo scopo di impedire che le lezioni tradizionali restino troppo astratte o non correlate con il resto del corso.

<a id="endofcourse"></a>

## Progetti di fine corso (corsi E & F)
Per gli alunni più grandi, abbiamo introdotto la creazione di un vero e proprio progetto alla fine dei corsi E ed F. Sebbene Code.org abbia da tempo fornito la possibilità di realizzare “progetti” personali, abbiamo pensato che guidare gli alunni nella pianificazione ed esecuzione dei loro progetti in un contesto formale potesse aggiungere alcuni fondamentali punti di vista nell'apprendimento della programmazione.

I progetti di fine corso sono relativamente semplici.  In un periodo di 4-5 settimane gli alunni dovranno esaminare le idee di progetto, pianificare la loro applicazione, scrivere il programma, revisionarlo in base ai commenti ricevuti (solo corso F) ed infine presentare il lavoro svolto.  Ognuno di queste fasi è guidata da un'utile scheda e da una guida per l'insegnante che permettono di mantenere una visione globale del progetto.

**Analisi** - Gli alunni sono invitati ad analizzare alcuni progetti di esempio da cui prendere ispirazione, questi sono costruiti per mostrare le straordinarie potenzialità che possono essere sfruttate con le competenze acquisite finora.  Questi progetti sono stati realizzati con il Laboratorio o l'Artista, ma gli alunni sono liberi di creare i propri progetti anche con Scratch o altri ambienti, addirittura usando un linguaggio di programmazione testuale se l'insegnante lo ritiene opportuno.

**Pianificazione** - L'obiettivo di questa fase è di far riflettere gli alunni su cosa sia realisticamente realizzabile.  Devono pensare agli esempi che hanno preso in considerazione e ai limiti delle loro competenze emersi durante l'analisi.  Dopodiché, definiscono un piano per creare qualcosa di nuovo.  Sarà bene ricordare agli alunni di essere realistici, dal momento che il tempo e le risorse a disposizione per realizzare le loro idee sono limitati.  Le guide messe a disposizione in queste lezioni presumono l'utilizzo dell'Artista o del Laboratorio, ma i progetti possono essere sviluppati su qualsiasi altro ambiente adatto ad ogni classe.

**Realizzazione** - Un giorno non è molto per realizzare un intero progetto appena abbozzato su carta.  Gli alunni devono gestire scelte difficili quando si tratta di far funzionare il programma superando ostacolo dopo l'altro.  Imparano a modificare e ad adattarsi man mano che gli errori ed i limiti dell'ambiente di programmazione fanno cambiare la percezione di ciò che può essere realizzato in un lasso di tempo così limitato.

**Revisione** - Gli alunni più grandi (corso F) hanno a disposizione una giornata in più dedicata alla revisione dei loro programmi, basata sui commenti dei loro compagni di classe, che possono così aiutarli a migliorare il prodotto finale e servire da ispirazione con ciò che hanno realizzato.  In questo modo gli alunni hanno la possibilità di allenare la critica costruttiva, lo scambio di idee in gruppo e la perseveranza.

**Presentazione** - Il precedente mese di attività è una grande occasione per gli alunni per presentare con orgoglio quanto hanno realizzato ed imparato.  Il piano di lavoro delle lezioni prevede una presentazione orale, ma gli insegnanti possono optare per presentazioni scritte o multimediali.

Non è il caso di preoccuparsi troppo di quanto gli alunni siano coinvolti nella realizzazione dei loro progetti, in ogni caso impareranno qualcosa di utile sui processi di creatività e di risoluzione dei problemi in informatica.

<a id="conclusion"></a>

## Conclusione
Come puoi notare, i corsi A-F di Fondamenti di informatica contengono stimolanti miglioramenti, ispirati dai commenti ricevuti dalla grande comunità di insegnanti e animatori di Code.org.

Speriamo che questa panoramica sia stata esauriente.  In caso di domande o commenti su queste modifiche, partecipa alle discussioni del nostro forum http://forum.code.org/c/csf (in inglese).  Faremo del nostro meglio per rispondere alle tue domande nel minor tempo possibile.  Nel frattempo, ecco alcune delle domande più frequenti sui corsi A-F.

<a id="faq"></a>

## Domande frequenti

| Domanda                                                                                                                                                                              | Risposta                                                                                                                                                                                                                                                                                                                                                                                                                                                                                                                                    |
| ------------------------------------------------------------------------------------------------------------------------------------------------------------------------------------ | ------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------- |
| **Ora che avete lanciato la nuova serie di corsi, i precedenti corsi 1-4 spariranno?**                                                                                               | No. Così come il corso originale di 20 ore è ancora disponibile ed utilizzabile sul nostro sito, intendiamo mantenere i corsi 1-4 a disposizione per coloro che li ritengono più adatti per i loro bambini.                                                                                                                                                                                                                                                                                                                                 |
| **Quando possiamo iniziare ad utilizzare i corsi A-F?**                                                                                                                              | I corsi A-F sono già disponibili ed operativi!                                                                                                                                                                                                                                                                                                                                                                                                                                                                                              |
| **Alcune delle mie lezioni/esercizi preferiti non sono presenti nei corsi A-F!**                                                                                                     | Nessuna paura! Puoi sempre fare riferimento ai corsi 1-4 o al precedente corso rapido di 20 ore.                                                                                                                                                                                                                                                                                                                                                                                                                                            |
| **Questi esercizi sembrano molto più complicati.  Temo che siano troppo difficili per i più piccoli.**                                                                               | Lo scopo di finale di questi nuovi corsi è indurre gli alunni a pensare, imparare a risolvere i problemi e sviluppare la perseveranza.  Nessuna di queste abilità viene sviluppata se gli esercizi sono troppo facili.  Per questo motivo abbiamo proposto esercizi un po' più difficili.  Fai riferimento alla guida per l'insegnante per supportare i tuoi alunni nell'acquisizione di queste competenze.  Come già sottolineato, non sottovalutare l'importanza delle lezioni tradizionali prima di affrontare le lezioni teconologiche. |
| **Alcuni esercizi limitano il numero di specifici blocchi.  Come fare se i miei alunni vogliono scrivere le istruzioni per esteso prima di identificare i raggruppamenti in cicli?** | Sono pochi gli esercizi che limitano l'uso di specifici blocchi. Questo fa parte della nuova impostazione.  È una nuova modalità per orientare gli alunni verso una programmazione più efficiente.  Per gli alunni che preferiscono scrivere il programma per esteso prima di fare i raggruppamenti (ma questo è un suggerimento valido anche in altre circostanze), possono utilizzare un quaderno o un foglio a fianco della tastiera per scrivere l'algoritmo nella modalità a loro più affine.                                          |

