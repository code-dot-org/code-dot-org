---
title: Návod pre rodičov
---

# Ako absolvovať Hodinu kódu so svojím dieťaťom
Hodina kódu poskytuje jednoduchý a zábavný spôsob, ako dieťaťu priblížiť informatiku hoci aj od základov. Nielenže je informatika dôležitá aj pre všetky ostatné odbory, ale <a href="https://medium.com/@codeorg/cs-helps-students-outperform-in-school-college-and-workplace-66dd64a69536">nedávne štúdie dokazujú</a>, že deti, ktoré sa učia informatiku, majú lepšie výsledky aj na iných predmetoch, vynikajú v riešení problémov a majú <font color="00adbc"><b>o 17 % vyššiu šancu dostať sa na vysokú školu</b></font>.

Máte možnosť byť súčasťou celosvetového podujatia, tak ako desiatky miliónov žiakov z rozličných kútov sveta. Spoločne motivujeme deti k učeniu, búrame stereotypy a pomáhame deťom objavovať nové záľuby. Najlepšie na tom však je, že ak sa chcete zúčastniť Hodiny kódu z domu, všetko potrebné už máte!

[<img src="/images/fit-600/Marketing/mother-helping-her-daughter-use-a-laptop-4260325.jpg" />]({{ urls/learn }})

<h3>Čo potrebujem na začiatok?</h3>
Do Hodiny kódu sa hravo zapojí aj začiatočník. Nevyžaduje sa od vás žiadna pedagogická prax ani predošlé skúsenosti s informatikou. Deťom môžete aj tak sprostredkovať zábavnú aktivitu, pri ktorej sa s úsmevom na perách naučia niečo nové.

Hodinu kódu si môžete vyskúšať na počítači, tablete, smartfóne alebo aj bez akýchkoľvek zariadení. Stačí postupovať podľa nasledujúcich krokov.

***

## 1) Prezrite si aktivity a lekcie

[<img src="/images/fit-600/tutorials.png" />]({{ urls/learn }})

Ak máte k dispozícii počítač s pripojením na internet, môžete využiť nespočetné množstvo <a href="https://hourofcode.com/us/learn">aktivít k Hodine kódu</a>. Prezrite si ich vopred, aby ste vedeli svoje dieťa nasmerovať k takej aktivite, ktorá ho zaručene zaujme.

Všetky naše aktivity zábavnou a tvorivou formou rozvíjajú kritické myslenie a schopnosť riešiť problémy. Pozrite si však náš výber aktivít, ktoré si žiaci obľúbili najviac:

- Pre deti, ktoré sa rady hrajú: <a href="https://code.org/minecraft">Minecraft</a> alebo <a href="https://code.org/dance">Tanečná párty</a>
- Pre deti, ktoré majú rady svet Disney: <a href="https://code.org/starwars">Hviezdne vojny</a>, <a href="https://studio.code.org/s/frozen/stage/1/puzzle/1">Ľadové kráľovstvo</a> alebo <a href="https://partners.disney.com/hour-of-code?cds&cmp=vanity%7Cnatural%7Cus%7Cmoanahoc%7C">Vaiana</a>
- Pre deti, ktoré sa rady učia: <a href="https://code.org/oceans">AI pomáha oceánom</a> alebo <a href="https://scratch.mit.edu/projects/editor/?tutorial=music&utm_source=codeorg">Tvoríme hudbu so Scratchom</a>

<h3>Máte obmedzený prístup k technike?</h3>
Ak máte obmedzený alebo žiadny prístup k technológiám, pri filtrovaní <a href="https://hourofcode.com/us/learn">aktivít k Hodine kódu</a> vyberte v sekcii <em>Použité technológie</em> možnosť „Bez počítačov či iných ziariadení“.

[<img src="/images/fit-500/Marketing/filtering-activities-hoc.jpg" />]({{ urls/learn }})

Ak chcete získať viac nápadov, ako sa doma zúčastniť Hodiny kódu aj bez počítača, prezrite si naše <a href="https://www.youtube.com/playlist?list=PLzdnOPI1iJNcpfa4LtbaIl35gqir_5XUu">krátke videá</a>.

## 2) Pripravte sa vopred
Keď ste si už prezreli a vybrali aktivity, skúste ich spustiť na svojom zariadení ešte predtým, ako ich ukážete svojmu dieťaťu.

[<img src="/images/fit-600/Marketing/father-and-children-looking-at-a-laptop-4260749.jpg" />]({{ urls/learn }})

<h3>Máte doma viac detí?</h3>
Ak budú deti pracovať na rôznych zariadeniach, zvážte možnosť rozdať im slúchadlá. Umožníte im tak robiť aktivity so zapnutým zvukom bez toho, aby sa navzájom vyrušovali.

Ak používate len jedno zariadenie alebo ak chcete, aby bola vaša Hodina kódu interaktívnejšia, vyskúšajte <a href="https://www.youtube.com/watch?v=vgkahOzFH2Q">párové programovanie</a>. Párové programovanie nabáda deti k spolupráci. Pri práci vo dvojici si navzájom pomáhajú. Taktiež uvidia, že informatika je spoločenská a podporuje spoluprácu.

<h3>Skúste deti nadchnúť! </h3>
Máte výbornú príležitosť oživiť deťom dni novou aktivitou. Aktivity už máte za sebou, teraz môžete skúsiť niečo ďalšie:

- Pustite deťom <a href="https://www.youtube.com/playlist?list=PLzdnOPI1iJNcadqJAZnbDYShie4gLZQQJ">inšpiratívne video</a> so známymi osobnosťami, ktoré sú pre ne vzorom.
- Inšpirujte ich jedným z našich videí prezentujúcich <a href="https://www.youtube.com/playlist?list=PLzdnOPI1iJNfpD8i4Sx7U0y2MccnrNZuP">množstvo povolaní</a>, ku ktorým informatika otvára dvere.
- <a href="https://store.code.org/">Objednajte im zaujímavé reklamné predmety</a>. Vybrať si môžete z ponuky tričiek, nálepiek aj dočasných tetovačiek. Rozdajte ich deťom na začiatok ako motiváciu alebo ich predmetmi odmeňte až po Hodine kódu.

<a href="https://store.code.org/" target="_blank"><img src="/images/fit-500/Marketing/hourofcodestore.jpg"></a>

## 3) Tipy, ako deťom predstaviť svet informatiky

Je úplne v poriadku, ak ste vy a vaše deti vo svete informatiky ešte vôbec nevyznáte. Pripravili sme pre vás zopár nápadov, ktoré vás dostanú do nálady na Hodinu kódu a pomôžu vám vnímať informatiku v súvislostiach:

- Na konkrétnych zaujímavých príkladoch si vysvetlite, ako technológie ovplyvňujú náš život. Môžete rozprávať napríklad o medicíne alebo o tom, ako technológie spájajú ľudí vo virtuálnom prostredí. Ak hľadáte nápady na diskusiu, navštívte stránku <a href="https://code.org/csforgood">Code.org/CSforGood</a>.
- Spoločne vymenujte bežné veci, ktoré by bez programovania nefungovali.

[<img src="/images/fit-600/Marketing/girl-sitting-on-sofa-while-using-tablet-computer-4144035.jpg" />]({{ urls/learn }})

<h3>Máte doma aj dievčatá?</h3>
<a href="https://code.org/girls">Tu nájdete naše odporúčania</a>, ktoré vám pomôžu vzbudiť v nich záujem o informatiku. **Náš tip**: Na začiatok ich povzbuďte, že im informatika určite pôjde od ruky.

<h3>Problémy riešte spoločne</h3>
Ak vaše dieťa narazí na problémy, môžete mu odpovedať nasledovne:
- „Neviem. Skúsme na to prísť spoločne.“
- „Technológie nefungujú vždy tak, ako by sme práve chceli.“
- „Učiť sa programovať je ako učiť sa nový jazyk – človek ním nedokáže hneď hovoriť plynulo.“

V informatike je dôležité naučiť sa riešiť situácie, keď veci nejdú podľa našich predstáv. Spoločnými silami určite nájdete tvorivé spôsoby, ako túto prekážku zdolať.


## 4) Nezabúdajte na oslavu!

Hodina kódu je celosvetovým podujatím, takže s rodinou máte dôvod na oslavu. Pripravili sme pre vás zopár tipov, ako si Hodinu kódu ešte viac spríjemniť:

- Vytlačte <a href="https://staging.code.org/certificates">certifikáty k Hodine kódu</a>, ktoré deťom odovzdáte po dokončení aktivít.
- Prekvapte deti <a href="https://staging.hourofcode.com/us/promote/resources#stickers">nálepkami, ktoré si môžete vytlačiť doma</a> alebo <a href="https://store.code.org/">kúpiť cez internet</a>.
- Zdieľajte na sociálnych sieťach fotky a videá z vašej domácej Hodiny kódu. Použite hashtagy #HodinaKodu a #HourOfCode, ako aj označenie @codeorg, aby sme vaše úspechy mohli ukázať aj my!

[<img src="/images/fit-600/Marketing/g8TUlHzF.jpeg" />]({{ urls/learn }})

<h2>Čo nasleduje po Hodine kódu?</h2>

Informatika sa Hodinou kódu nekončí! Až 90 % rodičov si praje, aby sa ich dieťa učilo informatiku, no na väčšine škôl sa ani nevyučuje. Preto sú naše učebné materiály neustále k dispozícii on‑line, a to úplne zadarmo. Prečítajte si viac o tom, <a href="https://code.org/yourschool">ako priniesť informatiku na školu</a>, ktorú navštevuje vaše dieťa .